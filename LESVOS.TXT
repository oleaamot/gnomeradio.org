                             Pavens tale på Lesvos

   «Ta utgangspunkt i virkeligheten.» Vi må lære «å sette menneskets
   virkelighet høyere enn ideer og ideologier».

   Oversatt av Vuokko-Helena Caseiro – Vatikanstaten

   Som en del av sin reise til Kypros og Hellas besøkte pave Frans
   søndag 5. desember, annen søndag i advent, flyktningene på den nye
   «Reception and Identification Centre» ved Mytilene på Lesvos. Også i
   april 2016 besøkte han en flyktningleir på Lesvos. Det var Mória,
   Europas største flyktningleir fram til brannen i september 2020.
   Grekere kaller gjerne den nye leiren for «Mória 2.0».

   Her følger pavens tale, som han holdt rett før angelusbønnen:

Se hverandre i øynene

   Kjære brødre og søstre,

   Takk for deres ord! Jeg er Dem takknemlig, fru president, for Deres
   nærvær og Deres ord. Søstre, brødre, igjen er jeg her for å møte dere.
   Jeg er her for å si dere at jeg er nær dere. Det sier jeg av hjertet.
   Jeg er her for å se deres ansikter, for å se dere i øynene. Øyne fulle
   av frykt og forventning, øyne som har sett vold og fattigdom og grått
   altfor mye. For fem år siden, på denne øya, sa den økumeniske patriark
   og kjære bror Bartolomeus noe som slo meg: «Den som er redd for dere
   har ikke sett dere i øynene. Den som er redd for dere har ikke sett
   deres ansikter. Den som er redd for dere har ikke sett deres barn. De
   glemmer at verdighet og frihet transcenderer frykt og splittelse.
   De glemmer at migrasjon ikke er Midtøstens og Nord-Afrikas problem,
   ikke Europas og Hellas’ problem. Det er hele verdens problem» (tale,
   16. april 2016).

Et verdensproblem som angår alle

   Ja, det er et verdensproblem, en humanitær krise som angår alle.
   Pandemien har truffet oss alle, over hele verden, den har fått oss til
   å føle at vi alle er i samme båt, vi har fått kjenne hvordan det er
   å dele samme frykt. Vi har forstått at de store spørsmålene må vi takle
   sammen, for delløsninger er utilstrekkelige i dagens verden.
   Vaksineringen går fremover rundt omkring i verden, om enn ikke
   knirkefritt, og det ser også ut til å skje noe i kampen mot
   klimaendringer, til tross for forsinkelser og usikkerhet. Når det
   gjelder migrasjoner derimot, later alt til å være fullstendig fastlåst.
   Men det er mennesker, menneskeliv, som står på spill! Alles fremtid
   står på spill, for en harmonisk fremtid må bygge på integrasjon. Kun en
   fremtid forsonet med de svakeste vil kunne blomstre. For når vi sier
   nei til fattige mennesker, sier vi nei til fred. Lukkethet og
   nasjonalisme får katastrofale følger, slik historien lærer oss. Annet
   Vatikankonsil minner oss om at: «Den faste vilje hos alle til å
   respektere andre, mennesker eller folk, og deres menneskeverd, og til å
   øve seg i broderlig sinnelag, er helt uunnværlig for fredsarbeidet»
   (Gaudium et spes, 78). Det er en illusjon å tenke at vi kan
   beskytte oss selv ved å forsvare oss mot dem som er svakere enn oss og
   som banker på døren. I fremtiden vil vi nødvendigvis komme i enda
   nærmere kontakt med hverandre. For at historien skal ta en god vending
   trengs ikke unilateral handling, men bred og vidsynt politikk.
   Historien lærer oss dette, som sagt, men vi har ennå ikke lært det.
   Ikke vend ryggen til virkeligheten, ikke skyv ansvaret stadig over på
   andre, ikke overlat migrasjonsspørsmålet til andre – som en sak ingen
   bryr seg om, som en meningsløs byrde en eller annen må ta på sine
   skuldre!

Våkne opp og være der for andre

Budskapet til Verdensdagen for migranter og flyktninger 2021

   Søstre, brødre, deres ansikter og deres øyne ber oss om ikke å vende
   oss bort, om ikke å fornekte vår felles menneskelighet, om
   tvertimot å gjøre deres historier til våre og ikke glemme alt det
   dramatiske dere opplever. Elie Wiesel, vitne til det forrige
   århundrets største tragedie, skrev: «Det er fordi jeg husker vårt
   felles opphav at jeg nærmer meg menneskene, mine søsken. Det er fordi
   jeg nekter å glemme at deres fremtid er like viktig som min egen» (From
   the Kingdom of Memory, Reminiscences, New York, 1990, 10). Denne
   søndagen ber jeg Gud vekke oss fra vår glemsel når det gjelder dem som
   lider, om å ryste oss ut av isolerende individualisme, om å vekke våre
   døve hjerter for vår nestes behov. Og jeg ber også mennesket, hvert
   enkelt menneske: La oss overvinne lammende frykt, drepende
   likegyldighet, kynisk desinteresse som med fløyelshansker dømmer dem
   som står utenfor! La oss bekjempe den fremherskende tenkemåte ved roten
   – den tenkemåte som kretser rundt vårt eget jeg, om våre egne
   personlige og nasjonale egoismer, som blir til alltings målestokk og
   kriterium.

Forente, samordnede krefter

   Det er gått fem år siden mitt besøk her med mine kjære brødre
   Bartolomeus og Hieronymus. Etter all denne tiden fastslår vi at lite er
   endret når det gjelder migrasjonsspørsmålet. Riktignok har mange
   engasjert seg i mottagelse og integrasjon, og jeg ønsker å takke de
   mange frivillige og alle dem som på forskjellige nivåer –
   institusjonelt, sosialt, karitativt, politisk – har tatt seg av
   mennesker og tatt opp spørsmålet om migrasjon. Jeg anerkjenner
   innsatsen når det gjelder å finansiere og bygge verdige
   mottaksstrukturer, og av hjertet takker jeg lokalbefolkningen for alt
   det gode den har gjort og for det de har ofret. Og jeg ønsker også å
   takke de lokale myndighetene, som tar imot, passer på og hjelper disse
   menneskene som kommer til oss. Takk! Takk for det dere gjør! Men med
   bitterhet er vi nødt til å medgi at dette landet, likesom andre,
   fortsatt er under press, og at det i Europa finnes dem som fortsetter å
   behandle problemet som noe som ikke angår dem. Det er tragisk. Jeg
   husker fortsatt Deres [henvendt til presidenten] siste ord: «Må Europa
   gjøre det samme!» Hvor mange hotspots, der migranter og flyktninger
   lever under forhold som grenser til det uverdige, uten å kunne skimte
   noen løsning i horisonten! Men respekt for mennesker og
   menneskerettigheter bør alltid ivaretas, særlig på det kontinentet som
   ikke unnlater å fremme slikt over hele verden. Og verdigheten til det
   enkelte menneske bør komme før alt annet! Det er trist å høre at som
   løsning foreslås å bruke felles midler til å bygge murer og sette opp
   piggtrådgjerder. Vi er i murenes og piggtrådens tidsalder. Frykt og
   usikkerhet, vansker og farer er naturligvis lett forståelig. Man kan
   spore tretthet og frustrasjon, skjerpet av den økonomiske krisen og
   pandemien. Men det er ikke ved å sette opp barrierer at vi løser
   problemer og forbedrer sameksistens. Det skjer derimot ved at vi
   forener våre krefter og sammen tar oss av de andre, ettersom hva hver
   enkelt reelt har mulighet til og ettersom hva som er lovlig, idet vi på
   første plass alltid setter den umistelige verdien av ethvert
   menneskeliv, av livet til enhver mann og kvinne. Elie Wiesel sa også:
   «Når menneskeliv er i fare, når menneskeverdigheten er i fare, blir
   nasjonale grenser irrelevante» (tale ved mottagelsen av Nobels
   fredspris, 10. desember 1986).

Ta utgangspunkt i virkeligheten, ikke i ideer

   I flere forskjellige samfunn finnes nå en ideologisk motsetning mellom
   trygghet og solidaritet, mellom det lokale og det universelle, mellom
   tradisjon og åpenhet. I stedet for å ta parti for ideer, kan det være
   bedre å ta utgangspunkt i virkeligheten: å stoppe opp, åpne øynene,
   dukke ned i problemene til flertallet av menneskeheten, til de mange
   folkegrupper som er ofre for humanitær nødsituasjoner de ikke selv har
   forårsaket, men lider under, ofte etter langvarige utnyttelseshistorier
   som ennå ikke er slutt. Det er lett å hisse opp den allmenne opinion
   ved å inngi frykt for andre; hvorfor snakker man ikke med like stor
   bestemthet om utnyttelse av fattige, om halvglemte, men ofte rikelig
   finansierte kriger, om økonomiske avtaler på bekostning av de fattige,
   om hemmelige manøvre for å fremme våpenhandel? Hvorfor snakkes det ikke
   om dette? Vi må gå løs på de bakenforliggende årsakene, ikke på de
   stakkars menneskene som betaler konsekvensene og som til og med blir
   brukt i politisk propaganda! For å kvitte oss med de dypereliggende
   årsakene er det ikke nok med lapping i nødsituasjoner. Det trengs
   samordnet handling. Vidsyn må til for å takle epokedannende endringer.
   For på komplekse problemer finnes det ikke enkle svar; vi må ledsage
   prosessene innenfra, det er slik vi kan overvinne ghettoisering og
   fremme en langsom og uunnværlig integrasjon. Og slik kan vi, på en
   broderlig og ansvarlig måte, ta imot andres kulturer og tradisjoner.

Mare nostrum eller mare mortuum?

   La oss framfor alt se på barnas ansikter, om vi ønsker en ny start. La
   oss våge å skamme oss når vi står foran dem, som er uskyldige, som er
   selve fremtiden. De appellerer til vår samvittighet og spør oss: «Hva
   slags verden vil dere gi oss?» La oss ikke i hui og hast flykte fra de
   brutale bildene av deres små, livløse kropper utstrakt på våre
   strender. I tusenvis av år har Middelhavet forbundet forskjellige
   folkeslag og fjerntliggende land; nå er det i ferd med å bli en kald
   kirkegård uten gravsteiner. Dette store vannbassenget, vugge for mange
   sivilisasjoner, er nå som et dødens vannspeil. La oss ikke tillate at
   mare nostrum [vårt hav] blir til et trøstesløst mare mortuum [dødehav],
   at dette møtestedet blir til en skueplass for sammenstøt! La oss ikke
   tillate dette «minnenes hav» å bli et «glemselens hav»! Brødre og
   søstre, vær så snill: La oss stoppe dette sivilisasjonens skipbrudd!

Et seende hjerte

Josef: 2. Josef i frelseshistorien

   Ved bredden av dette havet ble Gud menneske. Hans Ord gjenlød, han
   brakte oss Gud, som er «Far og veileder for alle mennesker» (den
   hellige Gregor av Nazianz, tale 7 til hans bror Cæsarius,
   24). Gud elsker oss som sine barn og vil at vi skal være søsken. Men vi
   krenker ham ved å forakte mennesker skapt i hans bilde, når vi
   overlater dem til bølgene, til likegyldighetens skvulping, og kan hende
   til og rettferdiggjør dette i antatt kristne verdiers navn. Tro krever
   medlidenhet og barmhjertighet – la oss ikke glemme at dette er Guds
   stil: nærhet, barmhjertighet og ømhet. Troen oppfordrer til
   gjestfrihet, til den filoxenia [kjærlighet til fremmede] som
   gjennomsyret klassisk kultur, og som i Jesus fant sitt endegyldige
   uttrykk, spesielt i lignelsen om den barmhjertige samaritan (jf.
   Luk 10,29–37) og i Matteusevangeliets tjuefemte kapittel (jf.
   versene 31–46). Dette er ikke religiøs ideologi, dette er konkrete
   kristne røtter. Jesus erklærer høytidelig at han er der, i den
   fremmede, i flyktningen, i den nakne og sultne. Og det kristne program
   består i være der hvor Kristus er. Ja, for det kristne program, skrev
   pave Benedikt, er «et seende hjerte» (Deus caritas est, 31).

En takk til grekerne

   Og jeg ønsker ikke å avslutte uten å ha takket det greske folk for
   deres mottagelse. Ofte blir mottagelse et problem, for man finner ikke
   utveier for folk, ingen steder de dra til. Takk, greske brødre og
   søstre, for deres sjenerøsitet!

Bønn

   La oss nå be Vår frue om å åpne våre øyne for våre søskens lidelser.
   Hun dro av sted og skyndte seg til sin kusine Elisabet, som var gravid.
   Hvor mange gravide mødre har vel ikke funnet døden mens de var
   underveis, med livet i sitt skjød! Må Guds mor hjelpe oss å ha et
   moderlig blikk, som i menneskene ser Guds barn, brødre og søstre å
   ta imot, beskytte, fremme og integrere. Og å elske med ømhet. Må Den
   allhellige Maria lære oss å sette menneskets virkelighet høyere enn
   ideer og ideologier, og med raske skritt gå mot dem som lider.

   La oss nå sammen be til Vår frue. [Angelus Domini nuntiavit Mariæ …]

   Pave Frans på Lesvos
